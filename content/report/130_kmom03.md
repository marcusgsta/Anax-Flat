Kmom03
===============================

Några tankar om artikeln 'Hur vi läser på webben'. Det sägs att långa,
krångliga texter inte kommer att fånga läsaren. Jag vill problematisera detta. Det finns en tanke om att 'webben' är någon slags stor oformlig enhet där ingen har lust att stanna särskilt länge. Det beror väl helt på vad för slags sida vi pratar om. Jag läser gärna längre texter, om de är bra. T.ex. essäer, eller böcker för den delen. Det känns som om artikeln riktar sig till copywriters, och den typen av texter. Alla texter är ju inte till för att sälja något, för att presentera en produkt. På ett sätt kan man ju säga det samma om alla texter skapade enligt marknadsföringslogiker. Att sätta sådana texter upp jämte annan litteratur, sakprosa eller skönlitteratur blir lite märkligt och reducerande. Jag håller samtidigt med om att det är en fördel att fatta sig kort, koncist, och att det inte finns någon poäng med att skriva komplicerat.

Det jag menar är att det är ett knepigt perspektiv att ta sig an 'texter på nätet' som om det skulle vara en och samma sak, som forskaren gör. Om jag vill fördjupa mig i ett ämne i en dagstidning så läser jag gärna en lång artikel, för att jag är intresserad av ämnet.

Men det är intressant. Nu som det har uppstått digitala förlag, och många tror att e-boken ska slå igenom. Forskningen i artikeln tycker jag talar emot detta. Kommer folk att ta till sig litteratur på nätet? Eller är det något som kommer att dö ut? Man bör kanske skilja på websidor och nedladdade böcker? Men gränserna är otydliga. E-böcker kan såklart publiceras på en webbsida.

Kommer de digitala förlagen att snabbt dö ut igen? Kommer det visa sig att folk inte är intresserade av att läsa på nätet? Aftonbladets satsning på journalisten Niklas Orrenius bok om SD och om Lasermannen, kommer det bli fler sådana satsningar på fördjupad journalistik, i floden av lättsmälta och maskinöversatta klicknyheter?

Av artikeln kan det verka som om nätet är mer ett tidsfördriv än en källa för information. Läsare beskrivs som 'otåliga'. Detta är ju väldigt intressant. Kan mediet bli något mer än detta?
