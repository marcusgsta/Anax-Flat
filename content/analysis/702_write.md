###Analys skrivsätt


Följande är en analys av gott språkbruk för fyra webbsidor. Jag valde två av de webbsidor som jag analyserat enligt användarvänlighet och lade till två nya vilka använde sig av text och artiklar. De är företag som verkar i olika branscher, och har målgrupper som skiljer sig åt.

#####Kriterier

Jag har valt kriterier med grundlag ifrån artikeln [Skriva för webben](https://www.iis.se/lar-dig-mer/guider/hur-man-skriver-for-webben/), av Lotta Kempe.

**Tydlighet:** "För att en text på webben ska bli läst måste den vara tydlig, enkel och med information som är lätt att ta till sig."
Det är mycket lättare att förlora sina läsare på webben än i tryckta medier.

**Läsbarhet:** Finns tillräcklig kontrast mellan text och bakgrund? Ligger radlängden på mellan 30 och 60 tecken? Användning av fetstil (för att betona) och kursiv stil (svårläst på webben).

**Intresseväckande:** Är texten tillräckligt intressant? Fångar den snabbt läsarens intresse? Finns det intresseväckande rubriker som också återspeglar innehållet?

**Koncist:** Är texten pratig, eller kommer den snabbt till poängen?


####http://juristsödermalm.se/advokat-sodermalm/
*Advokatbyrå*

**Tydlighet:** På förstasidan finns en ganska lång text, där man får klart för sig vad firman erbjuder. Texten är dock lite för pratig, här skulle man kunna skala ner och lyfta fram det väsentliga. I övrigt finns en vänlig, personlig ton som fungerar väl.

**Läsbarhet:** Här kan en del förbättringar göras. Raderna är långa, långt över 60 tecken, i fullversion. Däremot anpassas radlängden när sidan visas i en mindre skärm. Den mobila läsbarheten är mycket bättre.

Jag lägger märke till en rubrik: "Du är välkommen att kontakta våra jurister för rådgivning eller om du behöver ett ombud i en tvist". Denna känns onödigt lång och lite krångligt formulerad. Här skulle jag hellre ha delat upp det och skiljt ut nyckelord.

Ett stycke i inledningen har man gjort helt till fetstil, vilket inte känns helt lyckat. Bättre att vara lite mer sparsam och betona det som ska betonas.

I övrigt är det tillräcklig kontrast mellan text och bakgrund för att vara läsbart.

**Intresseväckande:** Texten är som sagt lite lång, man vill säga mycket redan på första sidan. På några ställen finns exempel, vilket är bra. För en advokatbyrå är det viktigt att framstå som förtroendegivande, vilket jag upplever att texten bidrar till.

**Koncis:** Texten skulle med fördel kunna vara mer koncis, men vinner ändå poäng på sin förtroendegivande och personliga ton.


####http://vallstaskogsmaskiner.se/
*Försäljning av skogsmaskiner.*

**Tydlighet:** Jag fastnar för en välskriven text som presenterar företaget. Rubriken är "Vi är av det rätta virket", och texten kopplar samman företaget, som sysslar med skogsmaskiner, med 'Hälsingefuran', vilken står för kvalitet, på ett vällyckat sätt. Rubrikens bildlighet hjälper också till att skapa **intresse**. Mindre bildrik och mer abstrakt är en annan rubrik: "Effektivitet och samordning", vilket genast blir tråkigare. Det stycket, även om det är informativt, gissar jag att färre läser.

**Läsbarhet:** Här finns korta, lättlästa rader, men en lite för liten text. Kontrasten mellan text och bakgrund gör troligen sitt till att försämra läsbarheten. Det blir inte lika behagligt för ögonen.

**Koncis:** Jag tycker om att man delar upp i mindre artiklar, vilka har korta utdrag och där man kan klicka för att läsa resten av texten. I övrigt upplever jag att man håller det kort och koncist, som i följande mening: "Markberedningsförare eller verkmästare? Kontakta oss, för vi behöver dig!"


####http://litebreeze.se/
*Ett företag som sysslar med webbutveckling.*

**Tydlighet:** Rubriken "Indiska webbutvecklare med svensk styrning", möter användaren först. Det uppfattar jag som tydligt, en rubrik som snabbt förklarar en lite speciell företagsidé.

Man fortsätter att beskriva företagets bakgrund, och skriver också om staden Kochi i Indien och knyter ihop det med företaget. Det går snabbt, är informativt och **intressant**.


**Läsbarheten** är god, ej för långa rader, tillräcklig kontrast, man varierar också bakgrundsfärg, från vit till ljust blå, vilket känns behagligt för ögat. Under rubriken "Värdeskapande - Din framgång är vårt fokus", finns underrubrikerna **Coachning**, **Metod**, **Rekrytering** och **Planering**, med några rader introduktion och länk till mer info. Jag upplever detta upplägget som kort och **koncist**. Det känns också effektivt att ha ett-ords-rubriker. Den här webbsidan upplever jag som den mest professionella när det gäller texten. Det har förmodligen att göra med att texten både är läsbar, intressant, tydlig och koncis.


####http://www.tui.no/
*En resebyrå*

**Tydlighet:** Jag klickar på länken **Inspiration** och hittar en artikel om turtips på Kanarieöarna. Här använder man fetstil för att lyfta ut: **Frisk luft, grønn natur**, **de syv store ferieøyene** och **det behagelige klimatet**, och styckena är korta och bildrika. Det är absolut tydligt att artikeln vill inspirera till att resa, och att den lyfter fram resmålets kvaliteter.

**Läsbarhet:** Här är texten lite större än de andra webbsidorna, och är mycket lättläst. Raderna är också av lagom längd.

**Intresseväckande:** Det är en fördel att texten är bildrik. Samtidigt är det inte något som gör att texten skiljer sig ut särskilt mycket. Den är inte särskilt personlig, och här finner man en del klichéer, så som "utsikter som kan ta pusten fra deg." Dessa är ordvändningar som används så ofta att de har mist sin kraft.

**Koncis:** I en sådan här text handlar det mer om att ge en känsla av att vara på plats, att gestalta en upplevelse, än att ge koncis information. Men som ovan beskrivits så fungerar de fetstilta utdragen lite som underrubriker vilka inleder varje avsnitt. Texten är mer pratig än koncis, men jag tror den fungerar någorlunda för sitt syfte.

####Sammanfattning

Av de fyra webbplatserna var det webbyrån Litebreeze som skilde sig ut positivt. Sidan känns professionell och genomtänkt ur textsynpunkt, när det gäller läsbarhet, intresse, tydlighet och koncishet. Det är svårt att dra synpunkter utifrån målgrupp med exempel från enskilda företag, men förmodligen är webbyrån mer erfaren med att hantera webbmediet generellt och lyckas kanske därför bättre.

Lärdom av analysen är att text är ett viktigt element för en webbsida, och texten som används och hur den skrivs har stor påverkan på helhetsintrycket av sidan. Det kan kännas som om många företag kan bli bättre på att skriva och använda text anpassad för webben.
